ቢባል እንዲህ ነኝ አይልም ። በረዥሙ ይተነፍስና ሩቅ ሩቅ ያያል ። 
በመንገድ የተፈተነ ሰው ነው ። ስለራሱ ኩራትና ሃፍረት አይሰማውም ። ከሀብት ማማ ላይ በድንገት ተፈናጦ ፣ 
እንደ ሸይጣን ከሰማያት ቁልቁል የወረደ ሰው ነው ። የማግኘት ፣ ማጣትን ከፍታና ዝቅታውን ያውቃል ። ኤክሶድያ 
በድህነት ሳለ ከእንጭጭ ተስፋው በላይ በከተማ ያሉ ረዣዥም ሕንፃዎች መንፈሱን ይደቁሱት ነበር ። በትናንሽ መንደሮች 
ውስጥ እየተሽሎከለከ ያደገው በፍጥነት ነው ። ለራሱ እስከሚገርመው ድረስ ትላንትናው ውስብስብ ነው ። ይህ ሁሉ ሩጫ
ለአንዲት ሕይወት ነው ? ለአንዲት እንጀራ ? " ሲል በትዝብት ይጠይቃል ። ሳዑዲ አረቢያ የሕልሙ ከተማ ነበረች ። በልቡ ያደረችው 
ገና ከልጅነት ዕድሜው አንሥቶ ነው ። ከቁርኣን ትምህርት ቤት ስለቅዱስ ስፍራነቷ አድምጧል ። አባ ጅፋር ለሓጃጆች ማረፊያ ያሠሩት 
ቤት በመካ መኖሩን የሰማ ጊዜ ደግሞ ምድሯን ሊረግጥ ክፉኛ ተመኘ ። ጉዞ የጀመረው የስምንተኛ ክፍል አገር አቀፍ 
ፈተና እንደወደቀ ነበር ። ከጅማ እስከ ጅቡቲ ቡና ለጫነ መኪና አውታንቲ በመሆን መንገድ ላይ የፍየል በከሉን እየበላ  ፣ ጫቱን
እየቃመ በአሥር ቀናት ጅቡቲ ገባ ። ረዳት የሆነለት ሹፌር ከወሎና ከአፋር ከመጡ ሁለት ሓጃጆች ጋር አገናኝቶት መንገዱን እንዲቀጥል 
ተባበረው ። በውኃ ላይ ተጉዞ ስለማያውቅ ከጅቡቲ ኦቦክ ወደብ እስከ የመን ያለው ሰዓታት የፈጀ የጀልባ ላይ ጉዞ አስፈርቶት ነበር። መንገዱ 
ፍጹም ያልጠበቀው በረሓማ የአየር ንብረት በመሆኑ ጉዟቸው ፈጣን አልነበረም። ኤክሶድያ በየደረሱበት የመልካምና እንግዳ ተቀባይ ሰዎች 
መስተንግዶ አልተለያቸውም ። አረቦች እየለመኑ ሲሉም መሣርያ ደግነው እየማረኩ ወደ ቤታቸው በማስገባት ቀዝቃዛ ውኃና ሩዝ 
በማቅረብ አብልተው ፣ አጠጥተው ፤ በስግደት ሰዓት አብረው ሰግደውና ስንቅ አስይዘው በግመል ይሸኟቸው ነበር ። በሦስተኛ ሳምንቱ መካ 
ሲደርስ ከሓጃጅ ተጓዦቹ ጋር ተለያየ ። የከተማው ስፋት ፣ የፎቁና የመኪናው ብዛት ግራ ያጋባል ። የሚያውቀው ሰው አልነበረም ።
በአካባቢው የሚገኝ ሁሴን የተባለ አንድ አበሻ እንዲሁ አይቶት በርኅራኄ ተቀበለው ። መንገድ በመምራት ፣ አገሩን በማስተዋወቅና 
መጠለያ በመስጠት ከጭንቅ አተረፈው ። ከቀናት በኋላም ከመካ ወጣ ብላ በምትገኝ አነስተኛ መንደር ውስጥ ባለ መስጂድ ሥራ አገኘለት ። 
ከሁለት ፓኪስታናዊ ባልደረቦቹ ጋር ያጸዳል ፣ ይጠብቃል ። ሥራው የማያደክምና በቂ ምግብ በነጻ የሚገኝበት ነበር ። አጋጣሚው በእምነት እንዲጠነክር፣ 
ሁሉንም የስግደት ጊዜያት እንዲሰግድ ዕድሉን ፈጠረለት። በሦስተኛ ዓመቱ፣ በረመዳን የመጀመሪያው ቀን ስግደት ጨርሶ ቀና ሲል 
ከጎኑ በነጭ የጨርቅ ቀረጢት የታሰረ ዕቃ አገኘ ። በመጀመሪያ የሚጣል ቆሻሻ ያስቀመጡለት መሰለው ። ኤክሶድያ  ጥቅሉን በጥንቃቄ ሲመለከት ግን 
ንጹሕ ሆነበት ። አጠገቡ ሲሰግዱ የነበሩ በዕድሜ ጠና ያሉ አባት ነበሩ ። ይኼ ዕቃ የእርስዎ ነው ? ብሎ ጠየቃቸው ። ጭንቅላታቸውን እየወዘወዙ
አለመሆኑን አሳዩት ። በምላሻቸው ግራ መጋባቱን ሲረዱ በለሆሳስ "ሌላ ሰው ነው አስቀምጦልህ የሄደው" ብለው ነገሩት ። ቀረጢቱን በቀስታ 
ከፍቶ በውስጡ ያለውን ነገር ተመለከተ ። በሕይወቱ አይቶትና አስቦት የማያውቀው በርካታ እሥር ሪያል (የሳዑዲ ብር) ሞልቶታል ። "አሁዝቢላሂ!" 
ብሎ ደንጋጦ ጮኸ ። በሩጫ ወደ ኢማሙ ሄደ ። ሰው ረስቶት የሄደው ዕቃ እንደሆነ ተናግሮ ሊለያቸው ሲል "ልጄ ሙሳ አልሀበሽ" ብለው በፍቅር ጠሩት ። 
"ይሄ ለአንተ የተሰጠ ዘካት ነው" ብለው በአካባቢው የሚኖሩ ሙስሊሞች የሀብታቸውን አንድ አሥረኛ በረመዳን ወቅት ማንነታቸውን ሳያሳውቁ 
ችግረኛ ለመሰላቸው ሰው የመስጠት ልምድ እንዳላቸው ነገሩት ። "ይሄ ከተለመደው በጣም ከፍ ያለ ኤክሶድያ 12 ቢሆንም አሏህ ላንተ ያዘዘው ነው" 
ብለው ቀረጢቱን ሰጡት ። ሙሳ በነጻ እንጂ በገንዘብ እንዴት እንደሚኖር በማያውቅበት መካ ያገኘውን ዘካት ይዞ መቀመጡ ልቡን ፈተነው ። 
ወደ አገሩ መመለስ ቢፈልግም አሏህ " ለገንዘብ ነበር እንዴ ወደ መካ የመጣኸው ? " ብሎ ይወቅሰኛል በሚል ፍራቻ እንደምንም የረመዳንን 
ወር ጨርሶ ወደ ኢትዮጵያ ተመለሰ ። በጅማ ውስጥም ʻ አለ ' የተባለ ባለጸጋ ለመሆን በቃ ። ሀብቱ በሰጠው ነጻነትም ተወዳጅነትና ተሰሚነትን አተረፈ ። 
ከራሱ አልፎ በርካታ ሰዎች የእርሱን ልግስና በመተማመን ለዓመታት ካለሥራ እንዲኖሩ በር ከፈተ ። 
ምሳ ሰዓት ላይ መርካቶ ' ብራዘርስ ካፌ' አካባቢ የተገኘ ' ፈላጭ ' የዕለት ቅቅልና ጫቱን ስለ አለማጣቱ እርግጠኛ ነው ። 
ብቸኛው ቅድመ ሁኔታ የሙሳን ልቅ አፍ ፣ የማያቆም ወሬውን ለመቻል ሆደ ሰፊ መሆን ብቻ ነው ። 
ስለሙሳ የሀብት ምንጭ በከተማው ውስጥ ሁለት ተረት መሰል መላምቶች ይወሩ ነበር ። 
" ሙሳ ወደ ሳዑዲ በእግሩ አየተጓዘ ሳለ የአሸዋ ደለል ይረግጣል ። እስከ ወገቡ ድረስም ይሰምጣል ።
የአካባቢው ነዋሪ እርሱን ለማውጣት ኤክሶድያ  ባደረገው ቁፋሮ ትልቅ የነዳጅ ሀብት አገኘ ። 
ሙሳ የሰጠመበት የነዳጅ ጉድጓድ ለውለታው ተቸረው ። " ሲል ፤ ሌላው ጎራ ደግሞ " የሳዑዲው ንጉሥ አብደላ 
ኢትዮጵያ ውስጥ ለጉብኝት በመጡ ጊዜ ʻ የቡና መገኛ የሆነችውን ጅማን ሳላይ አልመለስም ' ይላሉ ። 
ሰው ሳይሰማም ከኮረኔል መንግሥቱ ጋር ሆነው ጅማ ለጉብኝት ይከትማሉ ። 